name: veri-madenciligi-uzerine
layout: post
title: "Veri Madenciliği Üzerine"
time: 2009-05-25 23:12:00 +03:00
<a href="http://www.cs.uiuc.edu/homes/hanj/">Jiawei Han</a>, veri madenciliği alanında marka yapmış bir isim. Adam University of Illinois Urbana-Champaign'de profesör, ve yayınlarına bakarsanız bir makale fabrikası gibi çalışıyor. Bir sürü Çinli öğrencisi var, ABD'de olmanın faydaları ile çok miktarda fon sağlayabiliyor ve deli gibi araştırma yapıyor. Veri madenciliği alanında bu alandaki ilk workshop'tan beri, 1989'dan beri yani, çalışıyor ve bu konuda bir de çok popüler bir kitabı var. Adamın birçok makalesini okumuş (zaten veri madenciliği alanında çalışıyorsanız okumamanız imkansız) ve sunumlarına bakmıştım ama bir videodan izlediğim olmamıştı. Geçenlerde videolectures.net adresinde <a href="http://videolectures.net/jiawei_han/">çeşitli konferanslarda çekilmiş videolarını</a> buldum. Özellikle <a href="http://videolectures.net/kdd07_han_sflt/">şu video</a> veri madenciliği alanını özetlemesi açısından çok güzel. Aynı sayfalarda çizge (graph) madenciliği algoritmaları ile ilgili bir sunumu da var. Veri madenciliği alanı ilk olarak Apriori ve küme yapıları ile başladı. Küme yapılarından sonra ağaçlara geçiş oldu. Ağaç yapıları tabii anlatım yönünden daha iyiydiler, çözüm konusunda matematiğin bu daha gelişmiş konusu çok yardımcı oldu. Ağaç yapıları halen çok kullanıyorlar, ama veri madenciliğinin yeni gözdesi çizge yapıları. Çizge yapıları ağaçlardan daha fazla anlatı gücüne sahipler ve matematik onları daha güzel destekliyor. Çizge yapıları sosyal ağlarda, bioenformatikte, kimyada çok fazla kullanım alanları buluyorlar. Veri madenciliği artık yeni alanlara da el atıyor, onlara veriden bilgiye ulaşma konusunda yardımcı oluyor.<br /><br />Veri madenciliği alanında çalışacaksınız benim tavsiyem çizge teorisini (Graph Theory) iyi okuyup anlamanız. Sonrasında ilk çizge algoritmalardan başlayarak en yeni algoritmalara kadar makaleleri okuyun ve ilginizi çeken bir alanda araştırmanıza başlayın. Bu alanda Türkiye'de çok çalışan tanımıyorum, daha bugün en büyük konferanslardan biri olan <a href="http://www.sigkdd.org/kdd2009/">SIGKDD09</a>'de yer alan makalelere baktım, Türkiye'den tek bir makale yok, program komitesinde buralardan kimse yok. Veri madenciliği bence çok önemli bir alan ama başka pek çok alanda olduğu gibi bunda da esamemiz okunmuyor. Umarım ileride daha iyi çalışan insanlar çıkar. Kökleşmiş pek çok sorunumuz var, tam bir eğitim devrimi gerekiyor bence. Meritokrasi yerleştirilmeli, üniversiteler bağımsız (ama denetimli) olmalı, eğitim ve sanayi işbirliği sağlanmalı (tabii öncesinde iş yapma ortamının iyileştirilmesi, kurumların düzeltilmesi ve yasaların/yargının bir devrime uğramaları gerekiyor). Bütün bunlar olmadığı sürece Türkiye böyle kalmaya devam edecektir. Yoksa az alandaki çok başarılı araştırmacılarımız oldukları gibi, yani istisna olarak kalacaklar veya ABD'ye vs. gidip oralarda başarılı olacaklardır.
